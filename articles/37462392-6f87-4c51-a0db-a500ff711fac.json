{"article_text": "De foto's werden gepubliceerd door het Duitse WinFuture. Er zouden ook blauwe en zwarte versies van de smartphone gepland staan. Het ontwerp van de Galaxy S9 is verder grotendeels gelijk aan de S8 van afgelopen jaar. De vingerafdrukscanner is onder de camera in plaats van ernaast geplaatst. De onderste schermrand is iets dunner. Achterop de telefoon zitten twee cameralenzen met diafragma's van f/1.5 en f/2.4.Beide camera's zouden beter bij lage lichtomstandigheden presteren. Volgens eerdere geruchten ondersteunt de telefoon een slowmotionfunctie die met 960 frames per seconde filmt. De S9 zou voor het eerst worden voorzien van stereoluidsprekers, die worden gemaakt door AKG. De S9 heeft een 5,8 inch-scherm, terwijl de S9+ een display van 6,2 inch bevat. Beide hebben een resolutie van 2960 bij 1440 pixels. Samsung zal de Galaxy S9 op zondag 25 februari presenteren tijdens een persconferentie op het Mobile World Congress in Barcelona.", "article_category": "tech", "article_url": "http://www.nu.nl/mobiel/5140724/paarse-galaxy-s9-zien-gelekte-fotos.html", "scrape_time": "2018-02-22 12:32:18", "article_title": "Paarse Galaxy S9 te zien op gelekte foto's"}