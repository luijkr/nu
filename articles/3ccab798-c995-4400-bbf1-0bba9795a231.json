{"article_title": "Danny van Poppel tweede in tweede etappe Ronde van Abu Dhabi", "article_category": "sport", "article_url": "http://www.nu.nl/wielrennen/5146076/danny-van-poppel-tweede-in-tweede-etappe-ronde-van-abu-dhabi.html", "article_text": "De Nederlandse renner van Lotto-Jumbo moest na 154 kilometer tussen Yas Mall en Yas Beach alleen de Italiaan Elia Viviani van Quick-Step Floors in de massasprint voor zich dulden. De Duitser Pascal Ackermann (BORA-hansgrohe) completeerde het podium met de derde plaats. Viviani nam bovendien de leiderstrui over van de winnaar van de openingsrit woensdag naar Madinat Zaya, de Noor Alexander Kristoff (UAE Emirates), die donderdag niet verder kwam dan de zevende plek. Viviani en Kristoff hebben na twee dagen wel exact dezelfde tijd (8.03,44). Van Poppel volgt op vier seconden op de derde positie. De Fransman Charles Planet (Novo Nordisk), de Pool Pawel Poljanski (BORAhansgrohe), de Rus Alexander Porsev (Gazprom-RusVelo) de Italiaan Alessandro Tonelli (Bardiani-CSF) en de Zuid-Afrikaan Jaco Venter (Dimension Data) vormden in de tweede etappe de kopgroep van de dag. Het vijftal fietste in rap tempo een voorsprong van maximaal vier minuten bij elkaar, maar werd ook al op 47 kilometer van de finish weer ingerekend door het peloton. Daarin ontstonden kort daarna echter waaiers, waardoor onder anderen Viviani en Kristoff in een achtervolgende groep belandden en hun kansen op de dagzege nihil leken. Toch slaagden de ploegen van Viviani en Kristoff erin beiden met nog vijftien kilometer voor de boeg terug te brengen in het peloton, waarna Viviani op overtuigende wijze de kroon zette op het werk van zijn teamgenoten. Van Poppel kon wel leven met zijn tweede plaats, maar baalde er ook van dat de goed gepositioneerde trein van Lotto-Jumbo in de finale niet het gewenste effect opleverde. \"Ik had graag het goede werk van de ploeg hier afgemaakt, maar Viviani is op dit moment de te kloppen man. Ik vind het geen schande om achter hem tweede te worden\", reageerde de sprinter, die deze winter overkwam van Team Sky. \"Elia zat toen de waaiers ontstonden niet bij mij in de voorste groep, dus ik zag mijn kans al schoon. Maar er zaten te veel kanshebbers voor het algemeen klassement in die groep, waardoor hij alsnog terug werd gebracht. Dat was jammer.\" Van Poppel leidt in ieder geval in het jongerenklassement van de rittenkoers die deel uitmaakt van de UCI WorldTour. \"Mooi om de witte trui om mijn schouders te hebben, maar ik weet ook hoe moeilijk het gaat zijn om die te verdedigen. Zeker in de laatste etappe, waar we te maken krijgen met een finish bergop.\" De Ronde van Abu Dhabi gaat vrijdag verder met opnieuw een nagenoeg vlakke etappe. De renners leggen dan 133 kilometer af in de hoofdplaats Abu Dhabi.", "scrape_time": "2018-02-22 14:31:29"}