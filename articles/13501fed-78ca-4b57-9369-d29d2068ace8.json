{"article_category": "economie", "article_url": "http://www.nu.nl/cryptovaluta/5144936/aantal-nederlandse-beleggers-cryptogeld-niet-afgenomen-koersval.html", "article_text": "Dit komt mogelijk doordat Nederlandse beleggers relatief lage bedragen in cryptogeld investeren en voor de lange termijn beleggen, stelt onderzoeksbureau Multiscope donderdag op basis van eigen onderzoek. Volgens het bureau steken zij gemiddeld zo'n 200 euro in digitale munten. Ruim 70 procent van de respondenten zegt cryptovaluta's te hebben gekocht om op de lange termijn rendement te behalen. Bezitters van cryptomunten lijken hoge verwachtingen van het toekomstige rendement te hebben. Wel waren ze hier in februari, na recente koersdalingen, iets pessimistischer over. Halverwege januari rekenden beleggers nog op een rendement van elf keer hun inleg. In februari dachten zij zes keer de waarde van hun inleg terug te zien. Bij een eerste meting op 16 januari stond drie kwart van de ondervraagden met cryptomunten nog op winst. Op 12 februari had nog 51 procent van de beleggers een hogere waarde aan cryptomunten in handen dan is ingelegd. Zes op de tien respondenten hebben virtuele munten gekocht met geld van hun lopende rekening. Minder dan 1 procent van de ondervraagden is met geleend geld in digitale munten gestapt.", "scrape_time": "2018-02-22 13:30:19", "article_title": "'Aantal Nederlandse beleggers cryptogeld niet afgenomen na koersval'"}