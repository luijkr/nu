{"scrape_time": "2018-02-01 11:50:50", "article_text": "Dat meldt Axios op basis van niet nader genoemde bronnen. Apple was volgens de bronnen van plan om het beginscherm van de iPhone in 2018 onder handen te nemen. Daarnaast zou de gebruiksinterface voor in auto's worden veranderd en moesten apps voor e-mail en fotografie worden verbeterd. Al deze functies zouden zijn uitgesteld naar 2019, zodat het softwareteam meer tijd kan investeren in het wegwerken van foutjes in iOS. Softwarebaas Craig Federighi zou het plan eerder deze maand hebben aangekondigd tijdens een bijeenkomst voor personeel. Een aantal andere nieuwe functies zou nog wel voor 2018 gepland staan. Apple wil de augmentedrealityfunctie en het gezondheidsplatform dit jaar verbeteren, aldus Axios. Daarnaast krijgen ouders meer manieren om telefoons van kinderen te beperken. Apple brengt eens per jaar een grote software-update uit voor iOS. Deze wordt onthuld tijdens ontwikkelaarsconferentie WWDC, waarna hij omstreeks september beschikbaar wordt gesteld.", "article_category": "tech", "article_title": "'Apple stelt nieuwe iOS-functies uit om software stabieler te maken'", "article_url": "http://www.nu.nl/mobiel/5110538/apple-stelt-nieuwe-ios-functies-software-stabieler-maken.html"}