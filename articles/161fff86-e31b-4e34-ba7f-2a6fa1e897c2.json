{"scrape_time": "2018-02-22 11:31:08", "article_title": "Amsterdamse beurs begint in de min", "article_category": "economie", "article_text": "De stemming werd gedrukt door de verliesbeurt op Wall Street, waar de rentevrees terugkeerde na de publicatie van de Fed-notulen. De AEX-index op Beursplein 5 noteerde kort na opening van de markt 1 procent in de min op 528,46 punten. Alle hoofdfondsen stonden in het rood. De MidKap zakte 0,9 procent tot 812,18 punten. De beurzen in Parijs, Frankfurt en Londen verloren tot 1 procent. Fugro leverde een openingswinst weer in en daalde 0,7 procent in de MidKap. Het bedrijf kampte vorig jaar opnieuw met uitdagende marktomstandigheden in de offshore olie- en gassector, maar wist wel het verlies flink terug te dringen. Voor 2018 verwacht de bodemonderzoeker verbetering van de resultaten.", "article_url": "http://www.nu.nl/beurs/5145671/amsterdamse-beurs-begint-in-min.html"}