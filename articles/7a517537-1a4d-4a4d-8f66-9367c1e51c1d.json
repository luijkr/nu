{"scrape_time": "2018-02-22 11:30:53", "article_title": "Inrichting bedrijfsrestaurant kan keuze voor gezond voedsel stimuleren", "article_category": "economie", "article_text": "Onder meer de hoeveelheid aanbod en de plaats in het restaurant kan verschil maken, blijkt dinsdaguit onderzoek van gezondheidswetenschapper Liesbeth Velema van de Vrije Universiteit. Velema onderzocht gedurende drie maanden of een \"gezondere inrichting\"van bedrijfsrestaurants een effect op aankoopgedrag zou hebben. Het onderzoek vond plaats onder zeven soorten voedingsmiddelen: belegde broodjes, salades, frituur- en bladerdeegsnacks, kaasbeleg, vleesbeleg, fruit en snoep. Het viel op dat de gezondere belegde broodjes, 30+-kaas en het fruit relatief meer werden verkocht in de restaurants die gezonder waren ingericht dan bij de controlerestaurants. Bij andere voedingsmiddelen werden geen verschillen gevonden. Bij een bedrijfsrestaurant dat gezonder is ingericht, staan gezondere producten vooraan op de route. Ook de hoeveelheden van het aanbod blijken uit te maken. \"Als er bijvoorbeeld naar verhouding meer magere kaas of volkoren brood uitgestald ligt, wordt daar meer van verkocht\", aldus Velema. Op de lange termijn kunnen deze kleine veranderingen volgens de onderzoekers bijdragen aan een gezonder eetpatroon en gezondere werknemers. Op basis van hun bevindingen hebben ze een handleiding voor cateraars en hun opdrachtgevers gemaakt om hen te helpen bedrijfsrestaurants gezonder in te richten.", "article_url": "http://www.nu.nl/ondernemen/5142734/inrichting-bedrijfsrestaurant-kan-keuze-gezond-voedsel-stimuleren.html"}