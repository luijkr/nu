{"article_title": "Schulting verrast ook haar teamgenoten met goud op 1000 meter", "article_category": "sport", "article_url": "http://www.nu.nl/olympische-winterspelen-pyeongchang-2018/5146337/schulting-verrast-teamgenoten-met-goud-1000-meter.html", "article_text": "\"In de finale het opnemen tegen twee Zuid-Koreaanse rijdsters, dat is niet niks. Ik dacht: ze gaat zich mengen in de strijd om de medailles. Dat zou al hartstikke mooi zijn. Maar dat ze 'm zou winnen...'', aldus Daan Breeuwsma, die als zevende eindigde op de 500 meter voor mannen. \"Ze reed heel aanvallend en ging op het juiste moment naar voren. Ik vond het vooral indrukwekkend dat ze zo rustig bleef en anderen dwong zich in te houden.\" Breeuwsma was vooral onder de indruk van de prestatie van Schulting omdat de 1500 meter en 500 meter eerder dit toernooi uitliep op een teleurstelling voor haar. \"De eerste twee afstanden ging het mis bij haar. Suzanne is echt een 'stuiterbal' en zat na die tegenvallende prestaties even in de put. Het brons op de relay heeft haar echt een 'boost' gegeven. Ze reed met zoveel zelfvertrouwen'', zei Breeuwsma. Schulting reed een zeer overtuigende finale op de 1000 meter en bleef daarin de Canadese Kim Boutin (tweede), de Italiaanse Arianna Fontana (derde) en de Zuid-Koreaansen Minjeong Choi (vierde) en Sukhee Shim (penalty) knap voor. De twee Aziaten kwamen in de slotfase samen ten val.", "scrape_time": "2018-02-22 14:31:40"}