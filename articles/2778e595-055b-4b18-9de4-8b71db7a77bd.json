{"scrape_time": "2018-02-22 13:01:20", "article_url": "http://www.nu.nl/wielrennen/5146076/danny-van-poppel-tweede-in-tweede-etappe-ronde-van-abu-dhabi.html", "article_text": "De Nederlandse renner van Lotto-Jumbo moest na 154 kilometer tussen Yas Mall en Yas Beach alleen de Italiaan Elia Viviani van Quick-Step Floors in de massasprint voor zich dulden. De Duitser Pascal Ackermann (BORA-hansgrohe) completeerde het podium met de derde plaats. Viviani nam bovendien de leiderstrui over van de winnaar van de openingsrit woensdag naar Madinat Zaya, de Noor Alexander Kristoff (UAE Emirates), die een dag later niet verder kwam dan de zevende plek. De Ronde van Abu Dhabi gaat vrijdag verder met opnieuw een nagenoeg vlakke etappe. De renners leggen dan 133 kilometer af in de hoofdplaats Abu Dhabi.", "article_category": "sport", "article_title": "Danny van Poppel tweede in tweede etappe Ronde van Abu Dhabi"}