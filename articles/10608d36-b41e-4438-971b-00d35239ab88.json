{"article_text": "Dat schrijft onderzoeksbureau Gartner. Het is de eerste daling sinds Gartner in 2004 begon met het bijhouden van de smartphoneverkoop. Met 74 miljoen verkochte smartphones in het afgelopen kwartaal blijft Samsung koploper. Wel verkocht het bedrijf 3,6 procent minder toestellen een jaar eerder. Apple volgt met 73 miljoen verkochte exemplaren, de verkopen daalden met 5 procent. Het Chinese Huawei maakte in het vierde kwartaal van 2017 een groei door van 7,6 procent en verkocht bijna 44 miljoen smartphones. Fabrikant Xiaomi wist een stijging van 79 procent te noteren door 28 miljoen exemplaren te verkopen. In heel 2017 werden 1,5 miljard smartphones verkocht. Dat is een stijging van 2,7 procent in vergelijking met 2016. De onderzoekers van Gartner zien twee oorzaken voor de krimp. Mensen die al een smartphone hebben, blijven dat toestel langer gebruiken en stappen minder snel over op een andere telefoon. Daarnaast aarzelen mensen die nu nog een 'dommere' telefoon gebruiken, waarmee ze niet veel meer kunnen dan bellen en sms'en. Ze vinden geen geschikte goedkope smartphones en kopen daarom liever een goede ouderwetse telefoon. De meeste smartphones werken met besturingssysteem Android. Het gaat in 2017 om 86 procent van alle verkochte smartphones. Daarmee liep Android iets uit op iOS, dat op 14 procent van de smartphones wordt gebruikt.", "article_category": "tech", "article_url": "http://www.nu.nl/mobiel/5146010/wereldwijde-smartphoneverkoop-daalt-eerst.html", "scrape_time": "2018-02-22 12:32:12", "article_title": "'Wereldwijde smartphoneverkoop daalt voor het eerst'"}