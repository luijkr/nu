{"article_text": "Volgens FNV verzendt PostNL zo'n 70 procent van alle webaankopen van Nederlandse huishoudens, maar heeft het bedrijf nauwelijks eigen mensen in dienst bij de eigenpakketdepots. Volgens de vakbond houdt PostNL zich niet aan de eigen cao en laat het bedrijf de sorteerders via uitzendbureaus \"flink onderbetalen\". \"Door de cao te ontduiken, hebben PostNL en uitzendbureau In Person de pakketsorteerders jarenlang afgescheept met een veel te laag loon'', zegt Maritte van der Neut, bestuurder bij FNV. Over de afgelopen vijf jaar zou er ruim 5 miljoen euro te weinig loon zijn betaald. In de dagvaarding claimt de vakbond dit bedrag als nabetaling voor de sorteerders. Daarnaast eist FNV per direct het hogere cao-loon voor alle sorteerders van In Person. PostNL laat weten ''meerdere pogingen te hebben gedaan deze discussie op argumenten te voeren''. Het bedrijf heeft bij een gang naar de rechter ''vertrouwen in een goede uitkomst''.", "article_category": "economie", "article_url": "http://www.nu.nl/economie/5145500/fnv-sleept-postnl-rechter-uitzendconstructie.html", "scrape_time": "2018-02-22 12:30:15", "article_title": "FNV sleept PostNL voor de rechter om uitzendconstructie"}