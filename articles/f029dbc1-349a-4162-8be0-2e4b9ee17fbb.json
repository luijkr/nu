{"article_text": "Beleggers kunnen voor het eerst in jaren overwegen om cash aan te houden, aldus Erik Knutzen, als CIO verantwoordelijk voor de Multi-asset beleggingen bij Neuberger Berman. Volgens Knutzen is het op dit moment net zo aantrekkelijk om in cash aan te houden als te beleggen in kredietwaardige leningen, als rekening wordt gehouden met de risicos. Contanten hebben bovendien het voordeel dat de liquiditeit geen probleem is. Het biedt tevens interessante mogelijkheden op het moment dat er elders een verkoopgolf plaatsvindt. Maar beleggers die zich zorgen maken over de hoge aandelenwaarderingen, kunnen volgens Knutzen ook kiezen voor het schrijven van puts. Op lange termijn een aantrekkelijke strategie die gepaard gaat met minder volatiliteit. Beleggers kunnen het zich echter niet veroorloven de aandelenmarkt te negeren. Daarvoor zijn de macro-economische omstandigheden te rooskleurig. Bovendien zijn de winsten van bedrijven te aantrekkelijk. Het gaat er volgens Knutzen wel om prudent te werk te gaan. De ultieme strategie voor 2018 is om delen van de markt te vinden waar een aantrekkelijk rendement haalbaar is.", "article_category": "economie", "article_url": "http://www.nu.nl/iexnl/5140616/tijd-cash-houden.html", "scrape_time": "2018-02-22 12:31:15", "article_title": "Tijd om cash aan te houden"}